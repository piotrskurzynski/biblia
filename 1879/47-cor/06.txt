Przetoż pomagając mu, napominamy was, abyście nadaremno łaski Bożej nie przyjmowali,
(Bo mówi Bóg: Czasu przyjemnego wysłuchałem cię, a w dzień zbawienia poratowałem cię; oto teraz dzień przyjemny, oto teraz dzień zbawienia.)
Żadnego w niczem nie dawając zgorszenia, aby nie było zganione usługiwanie nasze.
Ale we wszystkiem zalecając samych siebie, jako słudzy Boży, w wielkiej cierpliwości, w uciskach, w niedostatkach, w utrapieniach,
W razach, w więzieniach, w potłukaniu, w pracach, w niedosypianiach, w postach;
W czystości, w umiejętności, w nieskwapliwości, w dobrotliwości, w Duchu Świętym, w miłości nieobłudnej;
W mowie prawdy, w mocy Bożej, przez oręże sprawiedliwości na prawo i na lewo;
Przez chwałę i zelżywość, przez niesławę i dobrą sławę, jakoby zwodziciele, wszakże prawdziwi;
Jako nie znajomi, wszakże znajomi; jako umierający, a oto żyjemy; jako pokarani, ale nie zabici;
Jako smutni, wszakże zawsze weseli; jako ubodzy, wszakże wielu ubogacający; jako nic nie mający, wszakże wszystko trzymający.
Usta nasze otworzone są ku wam, o Koryntowie! serce nasze rozszerzone jest.
Nie jesteście ściśnieni w nas, lecz ściśnieni jesteście we wnętrznościach waszych.
O wzajemną tedy nagrodę jako dziatkom mówię: Rozszerzcież się i wy.
Nie ciągnijcież nierównego jarzma z niewiernymi; bo cóż za spółeczność sprawiedliwości z nieprawością? albo co za spółeczność światłości z ciemnością?
A co za zgoda Chrystusa z Belijałem? albo co za dział wiernemu z niewiernym?
A co za zgoda kościoła Bożego z bałwanami? Albowiemeście wy kościołem Boga żywego, tak jako mówi Bóg: Będę mieszkał w nich i będę się przechadzał w nich, i będę Bogiem ich, a oni będą ludem moim.
Przetoż wynijdźcie z pośrodku ich, i odłączcie się, mówi Pan, a nieczystego się nie dotykajcie, a Ja was przyjmę.
I będę wam za Ojca, a wy mi będziecie za synów i za córki, mówi Pan wszechmogący.
